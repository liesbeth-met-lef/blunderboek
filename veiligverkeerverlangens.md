# Veiligverkeerverlangens

Over de jaren zijn er bijzonder veel goede suggesties gedaan om de verkeersveiligheid in Antwerpen drastisch te verhogen. Naar aanleiding van de serie dodelijke ongevallen de voorbije weken, stellen we met aandrang de volgende maatregelen voor:

## Versnelde conflictvrije regelingen

De zeer versnelde invoering van conflictvrije regelingen en infrastructuur op alle gevaarlijke verkeerspunten te Antwerpen. Er zijn verschillende methodieken voor handen om dit te doen, gaande van gewijzigde markering over aangepaste lichtregelingen tot zogenaamd “vierkant groen”. Het belangrijkste element is echter het verlaten van de drang naar een hoge doorstroming, ten koste van mensenlevens.

## Spoedige invoering venstertijden

De snelle invoering van venstertijden voor zwaar vrachtverkeer in alle gebieden waar zich tijdens spitsuren veel kwetsbaar verkeer, voetgangers en fietsers, bevindt. Ook hier liggen verschillende opties gaande van verkeersborden in de buurt van scholen, tot een charter met de transportsector en bouwbedrijven, zoals men bijvoorbeeld in Kortrijk heeft toegepast.

## Handhaving zone 30 en afstand auto-fiets

Een eenvoudige en zeer snel toepasbare maatregel is het daadwerkelijk handhaven van zowel de zone 30 wetgeving als de verplichte afstand tussen wagens en fietsers (art 40ter van de wegcode). Een eenvoudige instructie aan de politie zou hiervoor volstaan om een meetbaar verschil in de verkeersveiligheid te bewerkstelligen. Hierbij dient de geprioriteerde handhaving gericht te zijn op de reële impact en frequentie van inbreuken, niet op een ideologische equivalentie tussen vervoersmiddelen.

## Onmiddellijke oprichting taskforce

Gezien de grootte, de ernst en de hoogdringendheid van de uitdaging op vlak van verkeersveiligheid in Antwerpen en de veelheid aan betrokken actoren, is het bijna voor de hand liggend dat een speciaal hiervoor aangestelde taskforce geen overbodige luxe zou zijn. Hierin moet sterk rekening gehouden worden met de bijdragen van experten (zowel vanuit de overheid als vanuit gespecialiseerde belangenverenigingen alsook onafhankelijken). Veiligheid en volksgezondheid dienen hierbij absolute voorrang te krijgen op andere bekommernissen.
